<!DOCTYPE html>
<html>
<head>
 
  <title></title>
</head>
<body>

 <p>Gli inizi, Udinese
Originario di Flambruzzo, una frazione del comune di Rivignano, muove i primi passi nell'ASD Rivolto e, dopo la trafila nelle giovanili del Donatello, passa al settore giovanile dell'Udinese nel 2012.

Nella stagione 2015-2016 viene inserito in prima squadra come vice di Orestīs Karnezīs. Esordisce da professionista il 2 dicembre 2015, a 18 anni, nella partita del 4º turno di Coppa Italia vinta 3-1 contro l'Atalanta. Scende in campo anche nel turno successivo contro la Lazio, che elimina i friulani. Le due presenze in Coppa Italia rimangono le sue uniche presenze stagionali.
Nell'estate 2016 viene ceduto in prestito alla SPAL, neopromossa in Serie B. Fa il suo esordio nella serie cadetta alla prima giornata, il 27 agosto 2016, in occasione della partita persa per 2-0 contro il Benevento. Viene schierato titolare e ottiene 30 presenze nel campionato vinto dalla SPAL, che viene così promossa in Serie A, categoria che gli estensi non calcavano da quasi cinquant'anni.

Nella stagione successiva il suo prestito alla SPAL viene rinnovato, tuttavia salta la prima parte di campionato a causa della pubalgia, per la quale viene operato nell'ottobre 2017. Tornato disponibile a fine anno, si trova inizialmente in concorrenza con Alfred Gomis, portiere titolare dall'inizio della stagione. Fa il suo esordio stagionale e il suo debutto in Serie A il 28 gennaio 2018, a 20 anni, nella partita SPAL-Inter (1-1) della 22ª giornata. Termina anzitempo la stagione, dopo 13 presenze in campionato, in seguito all'infortunio alla spalla rimediato il 21 aprile, nella partita contro la Roma.

Napoli
Dopo essere tornato all'Udinese dal prestito, in estate viene ceduto a titolo definitivo al Napoli. All'inizio del ritiro estivo svolto a Dimaro si infortuna, riportando la frattura dell'ulna del braccio sinistro. Esordisce con la squadra partenopea l’8 dicembre 2018, nella vittoria in casa per 4-0 contro il Frosinone, valida per la 15ª giornata di campionato. Nelle gare successive trova spazio, venendo spesso preferito a David Ospina, arrivato anch'egli in estate. Il 29 gennaio 2019 debutta in Coppa Italia nella gara dei quarti di finale persa 2-0 contro il Milan. Il 14 febbraio esordisce nelle coppe europee, giocando titolare nella partita Zurigo-Napoli (1-3), valida per l'andata dei sedicesimi di Europa League. Conclude la prima stagione al Napoli con 21 presenze totali, di cui 14 in campionato.

All'inizio della stagione successiva, il 17 settembre 2019, fa il suo esordio in Champions League nella partita della fase a gironi vinta 2-0 contro il Liverpool al San Paolo. In stagione si alterna con Ospina, diventandone il secondo durante la gestione di Gennaro Gattuso (subentrato a Carlo Ancelotti a dicembre). Vista la squalifica del compagno, il 17 giugno 2020 disputa da titolare la finale di Coppa Italia, vinta contro la Juventus ai rigori; nell'occasione Meret è decisivo parando il tentativo di Paulo Dybala.

Nella stagione 2020-2021 continua l'alternanza con Ospina, che gli viene però preferito nelle gare più importanti, salvo poi tornare a essere il titolare nel finale di stagione a causa di un infortunio del colombiano. Il 13 febbraio 2021 si mette in luce nella gara di campionato vinta 1-0 in casa contro la Juventus, risultando decisivo con una serie di parate su Cristiano Ronaldo e Federico Chiesa.

All'inizio della stagione 2021-2022, con il nuovo allenatore Luciano Spalletti, gioca titolare.
Nelle prime due gare di campionato, anche a causa di un infortunio alla vertebra lombare, Ospina gli viene preferito come titolare in Serie A, mentre lui trova spazio in Europa League. Termina la stagione con sole 15 presenze in tutte le competizioni.

Nella stagione successiva, in seguito all'addio di Ospina, viene promosso a titolare. Inizia il campionato parando un rigore a Lorenzo Colombo nella gara casalinga contro il Lecce (1-1), alla quarta giornata. Il 10 settembre 2022 gioca la sua centesima partita in maglia azzurra, scendendo in campo nella vittoria casalinga per 1-0 contro lo Spezia, valida per la sesta giornata di campionato. Durante la prima parte di stagione e' autore di ottime prestazioni, compiendo interventi decisivi soprattutto negli scontri diretti in casa del Milan e dell'Atalanta, entrambi vinti per 2-1 dagli azzurri. Il 5 ottobre seguente viene ufficializzato il suo rinnovo con il Napoli fino al 2024, con opzione di prolungamento per un ulteriore anno da parte del club. Il 12 febbraio 2023, in occasione della gara casalinga vinta per 3-0 contro la Cremonese, raggiunge quota 100 presenze in Serie A. Il 17 febbraio seguente, in occasione dell'incontro tra Sassuolo e Napoli, valido per la 23ª giornata di campionato e terminato 0-2 per i partenopei, mantiene la porta inviolata per la tredicesima volta in stagione (11 in campionato e 2 in Champions League), superando il suo precedente record personale di dodici clean sheet in una singola stagione (11 in Serie B e uno in Coppa Italia), raggiunto nell'annata 2016-2017 con la SPAL. Il 18 aprile, durante il match casalingo contro il Milan, valido per il ritorno dei quarti di finale di Champions League, para un calcio di rigore ad Olivier Giroud; la gara terminera' poi col risultato di 1-1, decretando l'eliminazione degli azzurri dalla competizione dopo la sconfitta per 1-0 dell'andata. Il successivo 4 maggio, in virtu' del pareggio per 1-1 del Napoli sul campo dell'Udinese, si aggiudica il primo scudetto della sua carriera.

Nazionale
Nazionali giovanili
Dopo aver giocato con le nazionali italiane Under-16, Under-17 e Under-18, nel 2014 fa il suo esordio con l'Under-19, con cui nel 2016 partecipa, da titolare, agli Europei Under-19 in Germania, mettendosi in mostra con ottime prestazioni, che consentono agli azzurrini di arrivare fino alla finale, poi persa 4-0 contro i pari eta' della Francia.

Nell'agosto 2016 viene convocato per la prima volta in nazionale Under-21, dal commissario tecnico Luigi Di Biagio, per un'amichevole contro l'Albania, senza tuttavia scendere in campo. L'esordio ufficiale con l'Under-21 avviene il 22 marzo 2018 (giorno del suo 21º compleanno), nell'amichevole pareggiata 1-1 in casa contro i pari eta' della Norvegia.</p>

<img src="http://robertoaureli.altervista.org/Esercitazione2/170px-Alex_Meret__cropped_.jpg" alt="Alex Meret">
</body>
</html>
